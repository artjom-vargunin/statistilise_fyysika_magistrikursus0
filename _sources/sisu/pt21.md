# Statistilised ansamblid

(sec2.1.1)=
## Klassikaline statistiline ansambel
Süsteemi kirjeldatakse *mikroskoopiliselt* üldistatud koordinaatide $q_{1},\ldots, q_{s}$ ja üldistatud impulsside $p_{1},\ldots, p_{s}$ abil, kus $s$ on süsteemi vabadusastmete arv. Kui süsteem koosneb $N$ sisemise struktuurita punktikujulisest osakesest, siis $s=3N$. Süsteemi mikroskoopiline olek antud ajahetkel on määratud punktiga
```{math}
(q_{1},\ldots, q_{s},p_{1},\ldots, p_{s})\equiv (q,p)
```
$2s$ mõõtmelises faasiruumis. Süsteemi käitumist ajas kirjeldavad *Hamiltoni võrrandid*
```{math}
\dot{q_{j}}=\frac{\partial\mathcal{H}}{\partial p_{j}},\qquad\dot{p_{j}}=-\frac{\partial\mathcal{H}}{\partial q_{j}},
```
kus $j=1,\ldots, s$ ja $\mathcal{H}=\mathcal{H}(q,p)$ on süsteemi *Hamiltoni funktsioon*.

*Statistilises kirjeldusviisis* on süsteem tõenäosusega $dW(q,p)=\rho (q,p)dqdp$ faasiruumi punkti $(q,p)$ lõpmata väikeses ümbruses. Siin $\rho (q,p)$ on tõenäosustihedus ehk **jaotusfunktsioon** ja $dqdp\equiv dq_{1}\ldots dq_{s}dp_{1}\ldots dp_{s}$. Kõik antud ajahetkel erineva tõenäosusega realiseeruvad faasiruumi punktid moodustavad *statistilise ansambli*. Jaotusfunktsioon on normeeritud:
```{math}
\int\rho (q,p)dqdp = 1,
```
kus integreeritakse üle kogu faasiruumi.

Kasutades jaotusfunktsiooni saame mehaanilisele suurusele $a(q,p)$ panna vastavusse **statistilist keskväärtust**
```{math}
\left\langle a \right\rangle =\int a(q,p) \rho (q,p)dqdp.
```
Näitena võib tuua *siseenergia*
```{math}
U=\left\langle \mathcal{H} \right\rangle =\int \mathcal{H}(q,p) \rho (q,p)dqdp.
```
või *entroopia*
```{math}
:label: e2.1.0
S=-k_{\mathrm{B}}\left\langle \mathrm{ln} \rho \right\rangle =-k_{\mathrm{B}}\int \rho (q,p) \mathrm{ln} \rho(q,p) dqdp.
```

(sec2.1.2)=
## Kvantmehaaniline statistiline ansambel

Kvantmehaanilise süsteemi *mikroskoopiline olek* on määratud normeeritud lainefunktsiooniga $\Psi(q)\equiv\Psi(q_{1},\ldots, q_{s})$,
mis rahuldab *Schrödingeri võrrandit*

```{math}
i\hbar\frac{\partial \Psi}{\partial t} = \hat{H}\Psi,
```
kus $\hat{H}$ on süsteemi *Hamiltoni operaator*. Esitame 
```{math}
\Psi(q)=\sum_{n}c_{n}\varphi_{n}(q),
```
kus funktsioonid $\varphi_{n}(q)$ moodustavad täieliku ortonormeeritud süsteemi.

*Kvantmehaaniline keskväärtus* on määratud eeskirjaga
```{math}
\bar{\hat{a}}=\int \Psi^{\ast}(q)\hat{a}\Psi(q)dq=\sum_{m}\sum_{n}c^{\ast}_{m}c_{n}a_{mn},
```
kus $\hat{a}$ on mikroskoopilisele suurusele $a$ vastav operaator ja
```{math}
a_{mn}=\int \varphi^{\ast}_{m}(q)\hat{a}\varphi_{n}(q)dq .
```

Täpselt teadaoleva lainefunktsiooniga kvantmehaanilise süsteemi olekut nimetatakse *puhtaks olekuks*. *Statistilises kirjeldusviisis* on süsteem tõenäosusega $W_{i}$ võimalikus puhtas olekus, mida kirjeldab lainefunktsioon $\Psi^{(i)}(q)$. Esitame jälle
```{math}
\Psi^{(i)}(q)=\sum_{n}c^{(i)}_{n}\varphi_{n}(q).
```
Kvantmehaaniline keskväärtus võimalikus puhtas olekus on
```{math}
\bar{\hat{a}}^{(i)}=\int \Psi^{(i)\ast}(q)\hat{a}\Psi^{(i)}(q)dq=\sum_{m}\sum_{n}c^{(i)\ast}_{m}c^{(i)}_{n}a_{mn}.
```

Kõik võimalikud puhtad olekud moodustavad *kvantmehaanilise statistilise ansambli*. **Statistiline keskväärtus** on määratud keskmistamisega üle kõikide puhtade olekute
```{math}
\left\langle\hat{a}\right\rangle=\sum_{i}W_{i}\bar{\hat{a}}^{(i)}=\sum_{m}\sum_{n}a_{mn}\rho_{nm},
```
kus
```{math}
\rho_{nm}=\sum_{i}W_{i}c^{(i)\ast}_{m}c^{(i)}_{n}
```
on **tihedusmaatriksi** elemendid. Tuues võrdusega $\rho_{nm}=\int \varphi^{\ast}_{n}(q)\hat{\rho}\varphi_{m}(q)dq$ sisse **statistiline operaator** $\hat{\rho}$, saame
```{math}
\left\langle\hat{a}\right\rangle=\mathrm{Tr}(\hat{a}\hat{\rho})=\mathrm{Tr}(\hat{\rho}\hat{a}).
```
Paneme ka tähele, et statistilise operaatori jälg võrdub ühega $\mathrm{Tr}(\hat{\rho})=1$. Seejuures määrab $\rho_{nn}$ tõenäosust selleks, et süsteem on olekus $n$.

```{admonition} Ülesanne
:class: tip, dropdown
Näidake, et tihedusmaatriksi jälg võrdub ühega, $\mathrm{Tr}\left(\hat{\rho}\right) = 1$.
```

Kasutades neid definitsioone, *siseenergia* või *entroopia* arvutatakse eeskirja järgi
```{math}
:label: e2.1
U=\left\langle\hat{H}\right\rangle=\mathrm{Tr}(\hat{H}\hat{\rho}), \qquad S=-k_{\mathrm{B}}\left\langle\mathrm{ln}\hat{\rho}\right\rangle=-k_{\mathrm{B}}\mathrm{Tr}(\hat{\rho}\mathrm{ln}\hat{\rho}),
```
vastavalt.

## Mikrokanooniline ansambel

Olgu täielikult isoleeritud süsteem termodünaamilises tasakaalus. Sellisele süsteemile vastavat statistilist ansamblit nimetatakse *mikrokanooniliseks ansambliks*.
Kuna isoleeritud süsteemi energia on fikseeritud, siis saab selline süsteem olla ainult ühesuguse energiaga kvantolekutes.

Kui $E^0$ on isoleeritud süsteemi fikseeritud energia ja $E_n$ on süsteemi energia kvantolekus $n$, kusjuures $\hat H\varphi_n=E_n\varphi_n$, siis mikrokanoonilise jaotuse tihedusmaatriksiks on
```{math}
\rho_{nm}=\zeta^{-1}\delta_{E^0-E_n,0}\delta_{nm},\qquad\delta_{E^0-E_n,0}=\left\{\begin{array}{cc}1,\quad E_n=E^0&\\0,\quad E_n\neq E^0&\end{array}\right.,
```
kus $\zeta$ tagab tihedusmaatriksi normeerituse $\sum_n \rho_{nn}=1$.

(sec2.1.4)=
## Kanooniline ansambel

Aluseks on isoleeritud liitsüsteem, kus vaadeldav süsteem on kontaktis reservuaariga ning nende vahel toimub soojusvahetus. Me ei tea süsteemi kvantolekut (kvantoleku energiat), kuid me teame *temperatuuri* termodünaamilises tasakaalus. Osakeste arv süsteemis on fikseeritud. 
```{image} ../imgs/im21_1.svg
:width: 270px
:align: center
```
Sel juhul on tegemist *kanoonilise ansambliga*, mille korral
```{math}
\hat{\rho}=Z^{-1}\mathrm{exp}\left(-\frac{\hat{H}}{k_{\mathrm{B}}T}\right),\qquad Z=\mathrm{Tr}\left[\mathrm{exp}\left(-\frac{\hat{H}}{k_{\mathrm{B}}T}\right)\right]
```
Normeerimiskordajat $Z$ nimetatakse *statistiliseks summaks*.

Kui $\hat{H}\varphi_{n}=E_{n}\varphi_{n}$, siis
```{math}
\rho_{mn}=Z^{-1}\mathrm{exp}\left(-\frac{E_{n}}{k_{\mathrm{B}}T}\right)\delta_{mn},\qquad Z=\sum_{n}\mathrm{exp}\left(-\frac{E_{n}}{k_{\mathrm{B}}T}\right).
```
```{admonition} Ülesanne
:class: tip, dropdown
Näidake, et kanoonilise ansambli korral on tihedusmaatriksi elemendid $\rho_{nm}=\int \varphi^{\ast}_{n}(q)\hat{\rho}\varphi_{m}(q)dq$ kujul
$\rho_{mn}=Z^{-1}\mathrm{exp}\left(-\frac{E_{n}}{k_{\mathrm{B}T}}\right)\delta_{mn}$, kui $\hat{H}\varphi_{n}=E_{n}\varphi_{n}$.
```

Tuletame meelde, et klassikalisel juhul on klassikaline kanooniline ansambel määratud jaotusfunktsiooniga $\rho(q,p)=Z^{-1}\mathrm{exp}\left(-\frac{\cal{H}(q,p)}{k_{\mathrm{B}}T}\right)$, kus $Z=\int\mathrm{exp}\left(-\frac{\cal{H}(q,p)}{k_{\mathrm{B}}T}\right)dqdp$ on statistiline summa.

## Suur kanooniline ansambel

Aluseks on jälle liitsüsteem, kuid sel juhul toimub vaadeldava süsteemi ja reservuaari vahel nii soojusvahetus, kui ka osakeste vahetus. Me ei tea süsteemi kvantoleku energiat ja osakeste arvu, kuid me teame *temperatuuri* ja *keemilist potentsiaali* termodünaamilises tasakaalus. 
```{image} ../imgs/im21_2.svg
:width: 270px
:align: center
```
Sel juhul on tegemist *suure kanoonilise ansambliga*, mille korral
```{math}
\hat{\rho}(N)=\Xi^{-1}\mathrm{exp}\left(-\frac{\hat{H}(N)-\mu N}{k_{\mathrm{B}}T}\right),\qquad \Xi=\sum_{N}\mathrm{Tr}\left[\mathrm{exp}\left(-\frac{\hat{H}(N)-\mu N}{k_{\mathrm{B}}T}\right)\right].
```
Normeerimiskordajat $\Xi$ nimetatakse *suureks statistiliseks summaks*.

Kuna $\hat{H}(N)\varphi_{n}=E_{n}(N)\varphi_{n}$, siis
```{math}
\rho_{mn}(N)=\Xi^{-1}\mathrm{exp}\left(-\frac{E_{n}(N)-\mu N}{k_{\mathrm{B}}T}\right)\delta_{mn},\qquad\Xi=\sum_{N}\sum_{n}\mathrm{exp}\left(-\frac{E_{n}(N)-\mu N}{k_{\mathrm{B}}T}\right).
```
Paneme tähele, et siin sõltuvad $\hat H,E_n,\rho_{nm}$ osakeste arvust $N$.