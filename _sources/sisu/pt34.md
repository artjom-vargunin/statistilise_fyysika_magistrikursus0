(sec3.4)=
# Termodünaamika teise printsiibi ruumiliselt lokaalne formuleering

Vaatleme süsteemi entroopia üldist muutust $\mathrm{d}S=\mathrm{d}S_{e}+\mathrm{d}S_{i}$, kus $\mathrm{d}S_{e}$ on entroopia muutuse panus seoses süsteemi ja keskkonna vaheliste protsessidega ning $\mathrm{d}S_{i}$ on süsteemisisene entroopia kasv. Kuna isoleeritud süsteemi entroopia ei saa kahaneda, siis $\mathrm{d}S_{i} \geq 0$. 

Asugu meie süsteem mittetäieliku termodünaamilise tasakaalu seisundis. Kuidas toimub relakseerumine tasakaaluolekusse entroopi mõttes? Toome sisse uued tähistused  
- entroopia tihedus $\mathcal{S}$ nii, et
```{math}
S=\int\limits_{V}\mathcal{S}\mathrm{d}V,
```
kus $V$ on süsteemi ruumala.  
- entroopia voo tihedus $\mathbf{J}$ nii, et 
```{math}
\frac{\mathrm{d}S_{e}}{\mathrm{d}t}=-\oint\limits_{f}\mathbf{J}\mathrm{d}\mathbf{f},
```
kus $f$ on ruumala $V$ ümbritsev pind, $\mathrm{d}\mathbf{f}=\mathbf{n}\mathrm{d}f$ ja $\mathbf{n}$ on pinna $f$ välisnormaali ühikvektor vaadeldavas pinnapunktis. Paneme tähele, kui entroopia voog on suunatud ruumalast $V$ väljaspoole, siis pindintegraal on positiivne ja $S_e$ väheneb ajaga.   
- süsteemisisese entroopia allika intensiivsus $\sigma$ nii, et
```{math}
\frac{\mathrm{d}S_{i}}{\mathrm{d}t}=\int\limits_{V}\sigma\mathrm{d}V.
```

Edasi kasutame Gauss-Ostrogradski teoreemi $\oint_{f}\mathbf{J}\mathrm{d}\mathbf{f}=\int_V \mathrm{div} \mathbf{J}\mathrm{d}V$ ja saame termodünaamika teise printsiibi lokaalset esitust
```{math}
\frac{\partial \mathcal{S}}{\partial t}=\sigma - \mathrm{div} \mathbf{J},\qquad \sigma \geq 0.
```
Esimene valem kujutab siin endast *entroopiabilansi võrrandit* või pidevuse võrrandi entroopia jaoks ja teine nõuab, et entroopiaallika intensiivsus oleks alati mittenegatiivne. 

