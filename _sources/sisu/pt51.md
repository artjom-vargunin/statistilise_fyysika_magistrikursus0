# Statistiline operaator

## Tihedusmaatriks

Punktis {ref}`sec2.1.2` oli juba jutt kvantmehaanilisest statistilisest ansamblist. Sissetoodud kirjeldusviis oli seal rakendatud tasakaaluseisundi kirjeldamiseks, kuid skeem kehtib ka mittetasakaaluses olukorras. Alustame siin definitsionide meeldetuletamisega.

Kui süsteem on *puhtas olekus*, siis selle lainefunktsion $\Psi(q,t)$ ($q$ on kõik süsteemi iseloomustavad koordinaadid) on täpselt teada. Kui süsteem *ei ole puhtas olekus* kasutame me statistilist kirjeldusviisi, kus on meil olemas süsteemi lainefunktsioon $\Psi^{(i)}(q,t)$ puhtas olekus ja tõenäous $W_{i}$, et realiseerub antud puhas olek $i$. Lainefunktsioon rahuldab Schrödingeri võrrandit
```{math}
i\hbar \frac{\partial \Psi^{(i)}(q,t)}{\partial t} = \hat{H}\Psi^{(i)}(q,t),
```
kus $\hat{H}$ on süsteemi Hamiltoni operaator.
 
Olgu $\varphi_{n}(q)$ on ortonormeeritud baasifunktsioonid, mis moodustavad täieliku süsteemi. See tähendab, et saab esitada $\Psi^{(i)}(q,t)$ baasifunktsioonide $\varphi_{n}(q)$ lineaarkombinatsioonina
```{math}
:label: e5.1.1
\Psi^{(i)}(q,t)=\sum_{n}c^{(i)}_{n}(t)\varphi_{n}(q).
```

Toome sisse ajast sõltuva *tihedusmaatriksi*, mille elemendid on
```{math}
\rho_{nm}(t)=\sum_{i}W_{i}c^{(i)\ast}_{m}(t)c^{(i)}_{n}(t) .
```
Punktis {ref}`sec2.1.2` on näidatud, kuidas tihedusmaatriks määrab ära mingi suuruse statistilist keskväärtust. 

## Liouville'i-von Neumanni võrrand

Tuletame võrrandi, mida peab rahuldama tihedusmaatriks seoses oma ajalise sõltuvusega. 

Kasutades ortonormeerimist, saab seosest {eq}`e5.1.1` avaldada
```{math}
c^{(i)}_{m}(t)=\int\varphi_{m}^\ast(q) \Psi^{(i)}(q,t)\mathrm{d}q. 
```
Schrödingeri võrrandi abiga leiame
```{math}
\frac{\partial c^{(i)}_{m}(t)}{\partial t}=\int\varphi_{m}^\ast(q) \frac{\partial\Psi^{(i)}(q,t)}{\partial t}\mathrm{d}q=
\frac{1}{i\hbar}\int\varphi_{m}^\ast(q) \hat{H}\Psi^{(i)}(q,t)\mathrm{d}q=
\frac{1}{i\hbar}\sum_n H_{mn}c_n^{(i)},
```
kus $H_{mn}=\int \varphi_{m}^\ast(q) \hat{H}\varphi_n(q)\mathrm{d}q$ on kasutatud baasifunktsioonidel leitud Hamiltoni operaatori maatrikselement. Nende seoste põhjal arvutame tihedusmaatriksi ajalist tuletist
```{math}
&\frac{\partial\rho_{nm}}{\partial t}=\sum_{i}W_{i}\frac{\partial c^{(i)\ast}_{m}(t)}{\partial t}c^{(i)}_{n}(t)+\sum_{i}W_{i}c^{(i)\ast}_{m}(t)\frac{\partial c^{(i)}_{n}(t)}{\partial t}=\\
&\qquad \frac{1}{i\hbar}\sum_{i}W_{i}\left[-\sum_k H_{mk}^\ast c_k^{(i)\ast}c^{(i)}_{n}(t)+\sum_kc^{(i)\ast}_{m}(t) H_{nk}c_k^{(i)}\right].
```
Kasutades tihedusmaatriksi definitsiooni näeme, et tihedusmaatriksi elemendid rahuldavad *Liouville'i-von Neumanni võrrandit maatrikskujul*
```{math}
i\hbar \frac{\partial \rho_{nm}}{\partial t} = \sum_{k}\left\{H_{nk}\rho_{km} - \rho_{nk}H_{km}\right\} ,
```
kus on lisaks arvestatud, et $H^\ast_{mk}=H_{km}$ seoses Hamiltoni operaatori hermiitilisusega $\hat{H}=\hat{H}^+$. *Liouville'i-von Neumanni võrrand operaatorkujul* on siis järgmine
```{math}
i\hbar \frac{\partial \hat{\rho}}{\partial t}=\hat{H}\hat{\rho}-\hat{\rho}\hat{H} = \left[\hat{H},\hat{\rho}\right],
```
kus $\hat{\rho}$ on tihedusmaatriksile vastav *statistiline operaator*. Siin tasub meenutada, et klassikalisel juhul antud jaotusfunktsiooni liikumisvõrrand Liouville'i võrrandiga {eq}`e4.1.2`, mis on Liouville'i-von Neumanni võrrandi klassikaline analoog.  

Räägime nüüd Liouville'i-von Neumanni võrrandi lahendist
- Kui Hamiltoni operaator ei sõltu ilmutatud kujul ajast, siis avaldub Liouville'i-von Neumanni võrrandi lahend kujul 
    ```{math}
    \hat{\rho}(t)=\hat{U}(t)\hat{\rho}(0)\hat{U}^{+}(t),\qquad \hat{U}(t)=\exp \left(-\frac{i}{\hbar}\hat{H}t \right).
    ```
    Siin $\hat{U}$ on unitaarne operaator $\hat{U}^+\hat{U}=\hat{U}\hat{U}^+=1$.
    ```{admonition} Ülesanne
    :class: tip, dropdown
    Eeldatakse, et süsteemi Hamiltoni operaator $\hat{H}$ ei sõltu ilmutatud kujul ajast. Kontrollige, et sellisel juhul Liouville'i-von Neumanni võrrand on rahuldatud, kui
    $\hat{\rho}(t)=\hat{U}(t)\hat{\rho}(0)\hat{U}^{+}(t)$, kus $\hat{U}(t)=\mathrm{exp}\left(-\frac{i}{\hbar}\hat{H}t\right)$.
    ```

- Kui Hamiltoni operaator sõltub ilmutatud kujul ajast, siin ja edaspidi $\hat{H}=\hat{H}_{t}$, siis avaldub Liouville'i-von Neumanni võrrandi $i\hbar \frac{\partial \hat{\rho}}{\partial t}= \left[\hat{H}_{t},\hat{\rho}\right]$ lahend
    ```{math}
    \hat{\rho}(t)=\hat{D}(t)\hat{\rho}(0)\hat{D}^{+}(t) ,
    ```
    kus unitaarne operaator $\hat{D}(t)$ rahuldab võrrandit
    ```{math}
    i\hbar \frac{\partial \hat{D}(t)}{\partial t} = \hat{H}_{t}\hat{D}(t),\qquad \hat D(0)=1.
    ```

Tuletame ka meelde tasakaalulise Gibbsi kanoonilise ansambli, mille korral võrdub statistiline operaator
```{math}
\hat{\rho}=\hat{\rho}^0=Z^{-1}\mathrm{exp}\left(-\frac{\hat{H}}{k_{\mathrm{B}}T}\right),\qquad Z=\mathrm{Tr}\left[\mathrm{exp}\left(-\frac{\hat{H}}{k_{\mathrm{B}}T}\right)\right].
```
Normeerimiskordajat $Z$ nimetatakse *statistiliseks summaks*.

