# Fluktuatsioonidest faasisiiretel

## Korrastusparameetri fluktuatsioonid 

Eelnevalt oli vaatluse all ruumiliselt homogeenne korrastusparameeter. Siin me arvestame korrastusparameetri sõltuvust ruumikoordinaatidest.

Homogeense korrastusparameetri korral saaame üles kirjutada Helmholtzi vabaenergia korrastusparameetri *funktsioonina*
```{math}
F(\eta)=F_{0}+ V\left\{\frac{1}{2}a(T)\eta^{2}+\frac{1}{4}b\eta^{4}\right\},
```
kus $V$ on süsteemi ruumala, $a(T)=\alpha(T-T_c)$ ja $\alpha,b>0$. 

Kui sõltuvus ruumikoordinaatidest $\eta=\eta(\mathbf{r})$ on oluline, peab vabaenergia avaldis modifitseeruma. Sel juhul muutub süsteemi vabaenergia korrastusparameetri *funktsionaaliks*
```{math}
:label: e6.2.0
F\{\eta\}=F_{0}+ \int\limits_{V}\left\{\frac{1}{2}a\eta^{2}(\mathbf{r})+\frac{1}{4}b\eta^{4}(\mathbf{r})+\frac{1}{2}\kappa \left(\nabla\eta(\mathbf{r})\right)^{2}\right\}\mathrm{d}V,
```
kus $\kappa=\mathrm{const}>0$. Siin eeldatakse, et korrastusparameeter muutub ruumis piisavalt aeglaselt nii, et viimane panus on suhteliselt väike. 

Vaatleme korrastusparameetri fluktuatsiooni ehk selle kõrvalekaldumist tasakaalulisest väärtusest
```{math}
\Delta \eta = \eta - \bar{\eta} .
```
Vabaenergia muutus seoses korrastusparameetri fluktuatsiooniga:
```{math}
\Delta F =F\left\{\eta\right\} - F\left\{\bar{\eta}\right\} .
```

Arendame vabaenergia muutust $\Delta F$ ritta fluktuatsiooni $\Delta\eta$ astmete järgi ja piirdume ainult Gaussi lähendusega. Eeldame, et korrastusparameetri tasakaaluline väärtus $\bar{\eta}$ ei sõltu ruumikoordinaatidest. 
- Kui $T>T_c$, siis tegu on korrastamata faasiga, kus $\bar{\eta}=0$ ja $\Delta\eta=\eta$ ning
```{math}
\Delta F \approx\int\limits_{V}\left\{\frac{1}{2}a(\Delta\eta(\mathbf{r}))^{2}+\frac{1}{2}\kappa \left(\nabla\Delta\eta(\mathbf{r})\right)^{2}\right\}\mathrm{d}V.
```
- Kui $T<T_c$, siis on meil korrastatud faas, kus $\eta=\Delta\eta+\bar{\eta}$ ja me saame
    ```{math}
    F\{\eta\}&=F_{0}+ \int\limits_{V}\left\{\frac{1}{2}a(\Delta\eta+\bar{\eta})^{2}+\frac{1}{4}b(\Delta\eta+\bar{\eta})^{4}+\frac{1}{2}\kappa \left(\nabla\Delta\eta\right)^{2}\right\}\mathrm{d}V\approx\\
    &F\{\bar{\eta}\}+ \int\limits_{V}\left\{\frac{1}{2}a(\Delta\eta)^{2}+\frac{3}{2}b\bar{\eta}^2(\Delta\eta)^2+\frac{1}{2}\kappa \left(\nabla\Delta\eta\right)^{2}\right\}\mathrm{d}V=\\
    &F\{\bar{\eta}\}+ \int\limits_{V}\left\{-a(\Delta\eta)^{2}+\frac{1}{2}\kappa \left(\nabla\Delta\eta\right)^{2}\right\}\mathrm{d}V,
    ```
    kus on võetud arvesse, et $\bar{\eta}^2=-a/b$. Seega ruutlähenduses kehtib korrastatud faasis
    ```{math}
    \Delta F=\int\limits_{V}\left\{-a(\Delta\eta(\mathbf{r}))^{2}+\frac{1}{2}\kappa \left(\nabla\Delta\eta(\mathbf{r})\right)^{2}\right\}\mathrm{d}V.
    ```
    Näeme, et esimese liikme kordaja $-a$ erineb korrastamata faasi kordajast $a/2$.

Edasi kasutame korrastusparameetri fluktuatsiooni jaoks Fourier' teisendust
```{math}
\Delta \eta (\mathbf{r})=\sum_{\mathbf{k}}\Delta \eta_{\mathbf{k}} e ^{i\mathbf{k}\mathbf{r}},
```
kus $\Delta\eta_\mathbf{k}^\ast=\Delta\eta_{-\mathbf{k}}$ kuna on eeldatud, et korrastusparameeter on reaalne $\Delta\eta^\ast=\Delta\eta$. Seega
```{math}
&\nabla\Delta \eta (\mathbf{r})=i\sum_{\mathbf{k}}\mathbf{k}\Delta \eta_{\mathbf{k}} e ^{i\mathbf{k}\mathbf{r}},\\
&(\nabla\Delta \eta (\mathbf{r}))^2=-\sum_{\mathbf{k}\mathbf{k}'}\mathbf{k}\mathbf{k}'\Delta \eta_{\mathbf{k}}\Delta \eta_{\mathbf{k}'} e ^{i(\mathbf{k}+\mathbf{k}')\mathbf{r}},\\
&(\Delta \eta (\mathbf{r}))^2=\sum_{\mathbf{k}\mathbf{k}'}\Delta \eta_{\mathbf{k}}\Delta \eta_{\mathbf{k}'} e ^{i(\mathbf{k}+\mathbf{k}')\mathbf{r}}
```
Need seosed võimaldavad leida integraali üle ruumala, sest kehtib $\int_V e^{i(\mathbf{k}+\mathbf{k}')\mathbf{r}}\mathrm{d}V=V\delta_{\mathbf{k},-\mathbf{k}'}$. Me saame
```{math}
:label: e6.2.1
&T>T_c:\quad \Delta F \approx\int\limits_{V}\sum_{\mathbf{k}\mathbf{k}'}\Delta \eta_{\mathbf{k}}\Delta \eta_{\mathbf{k}'}\left\{\frac{a}{2} -\frac{\kappa}{2} \mathbf{k}\mathbf{k}'\right\}e ^{i(\mathbf{k}+\mathbf{k}')\mathbf{r}}\mathrm{d}V=
V\sum_{\mathbf{k}}\Delta \eta_{\mathbf{k}}\Delta \eta_{-\mathbf{k}}\left\{\frac{a}{2} +\frac{\kappa}{2} |\mathbf{k}|^2\right\},\\
&T<T_c:\quad \Delta F \approx\int\limits_{V}\sum_{\mathbf{k}\mathbf{k}'}\Delta \eta_{\mathbf{k}}\Delta \eta_{\mathbf{k}'}\left\{-a -\frac{\kappa}{2} \mathbf{k}\mathbf{k}'\right\}e ^{i(\mathbf{k}+\mathbf{k}')\mathbf{r}}\mathrm{d}V=
V\sum_{\mathbf{k}}\Delta \eta_{\mathbf{k}}\Delta \eta_{-\mathbf{k}}\left\{-a +\frac{\kappa}{2} |\mathbf{k}|^2\right\}.
```

Saab näidata, et tõenäosustihedus korrastusparameetri fluktuatsiooni tekkimiseks on normeerimiskordaja täpsusega
```{math}
w\sim \exp \left(-\frac{\Delta F}{k_{\mathrm{B}}T}\right) .
```
Kui veel arvestada, et $\Delta \eta_{\mathbf{k}}\Delta \eta_{-\mathbf{k}}=\Delta \eta_{\mathbf{k}}\Delta \eta_{\mathbf{k}}^\ast=|\Delta \eta_{\mathbf{k}}|^2$, siis avaldiste {eq}`e6.2.1` põhjal võrdub tõenäosustihedus Gaussi jaotusega. Tuleb aga arvestada, et $\Delta \eta_{\mathbf{k}}=a_{\mathbf{k}}+ib_{\mathbf{k}}$ on kompleksne suurus ning $a_{\mathbf{k}}=\mathrm{Re}\Delta \eta_{\mathbf{k}}$ ja $b_{\mathbf{k}}=\mathrm{Im}\Delta \eta_{\mathbf{k}}$ muutuvad sõltumatult. Seega keksväärtuse $\langle |\Delta \eta_{\mathbf{k}}|^2\rangle=\langle a_{\mathbf{k}}^2+b_{\mathbf{k}}^2\rangle$ jaoks saab leida
```{math}
&T>T_{c}:\quad \langle \left|\Delta \eta_{\mathbf{k}}\right|^{2}\rangle = \frac{k_{\mathrm{B}}T}{V\left(a+\kappa \mathbf{k}^{2}\right)},\\
&T<T_{c}:\quad \langle \left|\Delta \eta_{\mathbf{k}}\right|^{2}\rangle = \frac{k_{\mathrm{B}}T}{V\left(-2a+\kappa \mathbf{k}^{2}\right)}.
```
Kuna $a=\alpha(T-T_c)$, siis on näha, et *kasvavad korrastusparameetri fluktuatsioonid* kiiresti, kui $T \rightarrow T_{c}\pm$. Efekt on suurem pikalaineliste fluktuatsioonide jaoks, mille korral lainevektori moodul $|\mathbf{k}|$ on väike.

Tulemust saab üles kirjutada ka kujul 
```{math}
:label: e6.2.2
\langle \left|\Delta \eta_{\mathbf{k}}\right|^{2}\rangle = \frac{k_{\mathrm{B}}T}{V\kappa\left(r_c^{-2}+\mathbf{k}^{2}\right)},
```
kus on toodud sisse tähistus korrastusparameetri *fluktuatsioonide korrelatsioonipikkuse* jaoks
```{math}
:label: e6.2.3
&T>T_{c}:\quad r_c=\sqrt{\frac{\kappa}{a}},\\
&T<T_{c}:\quad r_c=\sqrt{-\frac{\kappa}{2a}}.
```

## Korrastusparameetri fluktuatsioonide ruumiline korrelatsioon: Ornstein-Zernike valem ja korrelatsioonipikkus

Korrastusparameetri fluktuatsioonide *ruumiline korrelatsioonifunktsioon* on defineeritud selliselt
```{math}
\Gamma(\mathbf{r}_{1}-\mathbf{r}_{2})= \left\langle \Delta \eta(\mathbf{r}_{1})\Delta \eta(\mathbf{r}_{2})\right\rangle.
```
Ruumiline korrelatsioonifunktsioon iseloomustab ruumipunktides $\mathbf{r}_1$ ja $\mathbf{r}_2$ tekkinud fluktuatsioonide korrelatsiooni. Kui fluktuatsioonid on nendes ruumipunktides statistiliselt sõltumatud, siis ruumiline korrelatsioonifunktsioon saab võrdseks nulliga. 

Leiame nüüd korralatsioonifunktsiooni kasutades korrastusparameetri fluktuatsiooni Fourier teisendust
```{math}
\langle \Delta \eta(\mathbf{r}_{1})\Delta \eta(\mathbf{r}_{2})\rangle=\sum_{\mathbf{k},\mathbf{k}'}\langle \Delta \eta_\mathbf{k}\Delta \eta_{\mathbf{k}'}\rangle e^{i\mathbf{k r}_1}e^{i\mathbf{k}'\mathbf{r}_2}=\sum_{\mathbf{k},\mathbf{k}'}\langle \Delta \eta_\mathbf{k}\Delta \eta_{-\mathbf{k}'}\rangle e^{i\mathbf{k r}_1}e^{-i\mathbf{k}'\mathbf{r}_2}=\sum_{\mathbf{k},\mathbf{k}'}\langle \Delta \eta_\mathbf{k}\Delta \eta_{\mathbf{k}'}^\ast\rangle e^{i\mathbf{k r}_1}e^{-i\mathbf{k}'\mathbf{r}_2}.
```
Siin on arvestatud sellega, et summa sisaldab lainevektorit $\mathbf{k}'$, kui ka $-\mathbf{k}'$. Samuti on eeldatud, et fluktuatsioon on reaalne suurus, seega $\Delta\eta_{\mathbf{k}'}^\ast=\Delta\eta_{-\mathbf{k}'}$.

Tuletame meelde, et tõenaosustihedus fluktuatsiooni tekkimiseks on määratud Helmholtzi vabaenergia muutusega seoses korrastusparameetri fluktuatsiooniga, $w\sim e^{-\Delta F/k_\mathrm{B}T}$, kus vabaenergia muutus on antud ruutlähenduses valemiga {eq}`e6.2.1`. Ruumilises korralatsioonifunktsioonis seisava keskväärtuse leidmiseks tuleb lisaks arvestada, et  $\Delta \eta_{\mathbf{k}}=a_{\mathbf{k}}+ib_{\mathbf{k}}$ on kompleksne suurus ning sümmeetria $\Delta\eta_{\mathbf{k}}^\ast=\Delta\eta_{-\mathbf{k}}$ nõuab $a_{\mathbf{k}}=a_{-\mathbf{k}}$ ja $b_{\mathbf{k}}=-b_{-\mathbf{k}}$. Pärast algebralist rakendust võib leida, et
```{math}
\langle \Delta \eta_\mathbf{k}\Delta \eta_{\mathbf{k}'}^\ast\rangle=(\langle a_\mathbf{k}^2\rangle+\langle b_\mathbf{k}^2\rangle)\delta_{\mathbf{k,k}'}=\langle |\Delta\eta_\mathbf{k}|^2\rangle\delta_{\mathbf{k,k}'}.
```
Seega avaldub ruumiline korrelatsioonifunktsioon kujul
```{math}
\Gamma(\mathbf{r}_{1}-\mathbf{r}_{2})=\Gamma(\mathbf{r})=\sum_{\mathbf{k}}\langle |\Delta \eta_\mathbf{k}|^2\rangle e^{i\mathbf{k}(\mathbf{r}_1-\mathbf{r}_2)},\qquad \mathbf{r}=\mathbf{r}_1-\mathbf{r}_2.
```
Summa all seisev keskväärtus on meil leitud avaldises {eq}`e6.2.2`. Kui asendada, siis saame
```{math}
\Gamma(\mathbf{r})=\frac{k_\mathrm{B}T}{V\kappa}\sum_{\mathbf{k}}\frac{ e^{i\mathbf{k}\mathbf{r}}}{r_c^{-2}+\mathbf{k}^2}.
```
Summa saab leida järgneval viisil. Olgu meil 3-mõõtmeline süsteem. Funktsiooni $\frac{e^{-\rho r}}{r}$, kus $r=|\mathbf{r}|$ ja $\rho>0$, Fourier pöördteisendus võrdub $\int\frac{e^{-\rho r}}{r}e^{-i\mathbf{kr}}\mathrm{d}V=\frac{4\pi}{\rho^2+\mathbf{k}^2}$. Summas seisab meil samasugune Fourier teisend, kus $\rho=1/r_c$. Järelikult
```{math}
:label: e6.2.4
\Gamma(\mathbf{r})= \frac{k_{\mathrm{B}}T}{4\pi V\kappa}\int\frac{e^{-r'/r_c}}{r'}\sum_{\mathbf{k}}e^{i\mathbf{k}(\mathbf{r}-\mathbf{r}')}\mathrm{d}V'=\frac{k_{\mathrm{B}}T}{4\pi\kappa}\frac{e^{-r/r_c}}{r},
```
kus arvestasime, et $\sum_{\mathbf{k}}e^{i\mathbf{k}(\mathbf{r}-\mathbf{r}')}=V\delta(\mathbf{r}-\mathbf{r}')$. Saadud sõltuvust tuntakse *Ornstein-Zernike valemina*, mida olime saanud ruumilist korraltsioonifunktsiooni jaoks Landau skeemi raames. 

Korrelatsioonifunktsiooni valemis figureerib parameeter $r_c$, vt {eq}`e6.2.3`, mida nimetatakse korrelatsioonipikkuseks. Valemist {eq}`e6.2.4` on näha, et fluktuatsioonide vaheline korrelatsioon kahaneb, kui kaugus $r$ kasvab. Seda kahenemist iseloomustab pikkus $r_c$. Valemist {eq}`e6.2.3` on näha, et korrelatsioonipikkus sõltub ka temperatuurist parameetri $a(T)=\alpha(T-T_c)$ kaudu. Korrelatsioonipikkus muutub väga suureks, kui $T\to T_c\pm$.


## Korrastusparameetri fluktuatsioonide relaksatsioon: Landau-Halatnikovi võrrand, relaksatsiooniaeg ja kriitiline aeglustumine

Vaatleme korrastusparameetri fluktuatsiooni kvaasistatsionaarse fluktuatsioonina. Viimase korral asub süsteem mittetäielikus termodünaamilises tasakaalus ja toimub relaksatsioon tasakaaluseisundisse. Sellist relakseerumist iseloomustasime me seostega {eq}`e3.5.1` termodünaamiliste jõudude $X_i=-\frac{\partial S}{\partial a_i}$ ja voogude $I_k=\frac{d a_i}{dt}$ vahel
```{math} 
I_{i}= - \sum_{k} L_{ik} X_{k}.
```

Edasi oletame, et fluktueeruval suurusel $a_i$ puudub sõltuvus ruumikoordinaatidest. Arvestame ka, et nendes definitsioonides on $S$ isoleeritud (liit)süsteemi entroopia. Vaadeldav liitsüsteem koosneb tasakaaluasendis olevast reservuaarist ja faasisiirdega alamsüsteemist, kus toimuvad fluktuatsioonid.

Landau teoorias on fluktuaaruvaks suuruseks korrastusparameeter $\eta$. Seoses selle fluktuatsiooniga ei muutu süsteemi ruumala, ega temperatuur. Sel tingimusel saab näidata, et liitsüsteemi muutus on $\frac{\partial S}{\partial \eta}=-\frac{1}{T}\frac{\partial F}{\partial \eta}$, kus $F$ on faasisiirdega süsteemi Helmholtzi vabaenergia. Seega saab seos {eq}`e3.5.1` faasisiirdega süsteemi puhul kuju
```{math}
:label: e6.2.4
\frac{d\eta}{dt}=-\lambda\frac{\partial F}{\partial \eta},\qquad \lambda=\frac{L}{T}>0,
```
kus $L$ on vastav kineetiline koefitsient ja $\lambda$ on relaksatsiooni iseloomustav parameeter. Võrrand kirjeldab korrastusparameetri ajalist  evolutsiooni süsteemi relakseerumisel termodünaamilisse tasakaalu. 

Eelnevalt eeldasime, et korrastusparameeter ei sõltu ruumikoordinaatidest. Tänu sellele on liikumisvõrrandis {eq}`e6.2.4` vabaenergia korrastusparameetri funktsioon, $F=F(\eta)$. Kui $\eta$ sõltub ruumikoordinaatidest, siis vabaenergia on korrastusparameetri funktsionaal {eq}`e6.2.0`. Sel juhul on võrrandi {eq}`e6.2.4` loomulikuks üldistuseks
```{math}
\frac{d\eta(\mathbf{r})}{dt}=-\lambda\frac{\delta F\{\eta\}}{\delta \eta},
```
kus $\frac{\delta }{\delta \eta}$ on funktsionaalne tuletis. On teada, et kui $F\{\eta\}=\int f(\eta,\nabla\eta)\mathrm{d}V$, siis $\frac{\delta F\{\eta\}}{\delta \eta}=\frac{\partial f}{\partial \eta}-\mathrm{div}\frac{\partial f}{\partial \nabla\eta}$. Seega saame
```{math}
\frac{\partial \eta(\mathbf{r})}{\partial t} = - \lambda \left\{a(T)\eta(\mathbf{r}) + b \eta^{3}(\mathbf{r}) - \kappa \nabla^{2}\eta(\mathbf{r})\right\}.
```
Seda võrrandit tuntakse *Landau-Halatnikovi võrrandi* nime all.

Landau-Halatnikovi võrrand on mittelineaare. Kui aga kõrvalekaldumised $\Delta\eta$ tasakaaluväärtusest $\bar{\eta}$ on väikesed, saab võrrandi lineariseerida. Selleks esitame $\eta=\bar{\eta}+\Delta\eta$. Eeldades, et $\bar{\eta}$ ei sõltu ruumikoordinaatidest ja ajast, saame arendada ritta $\Delta\eta$ astmete järgi ja lineaarses lähenduses on järgmine liikumisvõrrand
```{math}
\frac{\partial \Delta\eta(\mathbf{r})}{\partial t} = - \lambda \left\{\tilde a(T)\Delta\eta(\mathbf{r})  - \kappa \nabla^{2}\Delta\eta(\mathbf{r})\right\},\qquad \tilde a(T)=\left\{\begin{array}{cc}a(T),\quad T>T_c\\-2a(T),\quad T<T_c\end{array}\right.
```

Kasutame edasi ruumilist Fourier teisendust 
```{math}
\Delta \eta (\mathbf{r})=\sum_{\mathbf{k}}\Delta \eta_{\mathbf{k}} e ^{i\mathbf{k}\mathbf{r}},\qquad \nabla^2\Delta \eta (\mathbf{r})=\sum_{\mathbf{k}}\mathbf{k}^2\Delta \eta_{\mathbf{k}} e ^{i\mathbf{k}\mathbf{r}}.
```
Sel juhul saab lineariseeritud Landau-Halatnikovi võrrand kuju
```{math}
\frac{\partial \Delta\eta_\mathbf{k}}{\partial t} = - \lambda \left\{\tilde a(T)\Delta\eta_\mathbf{k}  - \kappa \mathbf{k}^2\Delta\eta_\mathbf{k}\right\}.
```
Selle võrrandi lahendiks on 
```{math}
\Delta \eta_{\mathbf{k}}(t)=\Delta \eta_\mathbf{k}(0)e^{-t/\tau_{rel}(\mathbf{k})},\qquad t\geq 0 ,
```
kus $\tau_{rel}(\mathbf{k})$ on *relaksatsiooniaeg*, mis avaldub
```{math}
\tau_{rel}(\mathbf{k})=\frac{1}{\lambda\left[\tilde{a}(t)+\kappa \mathbf{k}^{2}\right]}.
```
Lahendist järeldub, et relaksatsiooniaeg määrab ära, kui kiiresti kustub korrastusparameetri fluktuatsioon. Relaksatsiooniaeg sõltub temperatuurist: relaksatsiooniaeg kasvab, kui $T \rightarrow T_{c}\pm$. Efekt on suurem pikalaineliste fluktuatsioonide jaoks. Sellist relaksatsiooniaja kasvu faasisiirde punkti lähedal nimetatakse *kriitiliseks aeglustumiseks*. Efekt on tingitud sellest, et vabaenergia sõltuvus korrastusparameetrist $F=F(\eta)$ miinimumi lähedal muutub järjest lamedamaks, kui $T\to T_c\pm$. Tänu sellele muutub korrastusparameetri relakseerumine järjest aeglasemaks. 
