# Põhimõisted ja kontseptsioonid

**Termodünaamika aksiomaatika.**
Puhtalt termodünaamika ülesehitamisel postuleeritakse:  
termodünaamilise tasakaalu olemasolu  
siseenergia ja entroopia aditiivsus  
temperatuuri olemasolu  
termodünaamika esimene printsiip  
termodünaamika teine printsiip  
termodünaamika kolmas printsiip (Nernsti printsiip)

## Süsteemide liigid

**Termodünaamiline süsteem.**
Makroskoopiliselt suur süsteem. Sellises süsteem kehtivad termodünaamika seadused. Mõningaseks orientiiriks on Avogadro arv $N_{\mathrm{A}}\sim 10^{23}(mol)^{-1}$.

**Isoleeritud süsteem.**
Süsteem ei vaheta ümbrusega ei energiat ega ainet.

**Termiliselt isoleeritud süsteem.**
Süsteemi ei vaheta ümbrusega soojust.

**Suletud süsteem.**
Süsteemi vahetab ümbrusega ainult energiat. Aine ülekannet ei toimu.

**Avatud süsteem.**
Süsteem vahetab ümbrusega nii energiat kui ainet.

**Süsteemist ja sellega kontaktis olevast reservuaarist koosnev isoleeritud liitsüsteem.**
Mõtteline konstruktsioon, mida termodünaamikas sageli kasutatakse. Reservuaar on süsteemist palju suurem, mistõttu suvalise süsteemis toimuva protsessi korral võib sellega kaasnevat reservuaaris toimuvat protsessi lugeda tasakaaluliseks.

## Parameetrite liigid

**Olekuparameetrid.**
Termodünaamilise süsteemi olekut kirjeldavad teatavad makroskoopilised suurused -- *olekuparameetrid* ($T$ -- temperatuur, $p$ -- rõhk, $V$ -- ruumala, $U$ -- siseenergia, $S$ -- entroopia, $\mu$ -- keemiline potentsiaal, $N$-- osakeste arv jt).

**Sisemised olekuparameetrid.**
On seotud süsteemi moodustavaid osakesi iseloomustavate füüsikaliste suuruste keskväärtustega. Olulisemateks näideteks on *rõhk, temperatuur, aine tihedus, siseenergia, entroopia jt.*

**Välised olekuparameetrid.**
On määratud väliste faktorite poolt. Siia kuuluvad *väliseid jõuvälju iseloomustavad suurused (välja tugevus või potentsiaal)*, aga ka *ruumala*, kui see on määratud väliste tingimustega.

**Intensiivsed olekuparameetrid.**
On ühesuguse väärtusega *tasakaalulise* süsteemi kõigis osades. Sellisteks olekuparameetriteks on *rõhk, temperatuur, keemiline potentsiaal jt*. Kui muudame süsteemi mõõtmeid ja osakeste arvu nii, et $V/N=\mathrm{const}$, siis intensiivsed olekuparameetrid ei muutu.

**Ekstensiivsed olekuparameetrid.**
Need on aditiivsed suurused, st nende väärtus kogu süsteemi jaoks võrdub osasüsteemidele vastavate väärtuste summaga. Siia kuuluvad *ruumala, siseenergia, entroopia jt*. Kui muudame süsteemi mõõtmeid ja osakeste arvu nii, et $V/N=\mathrm{const}$, siis ekstensiivsed olekuparameetrid muutuvad võrdeliselt süsteemi mõõtmetega.

**Sõltumatud olekuparameetrid.**
Mitte kõik termodünaamilise süsteemi olekuparameetrid ei ole sõltumatud. Reeglina on süsteemi tasakaaluolek üheselt määratud väikese arvu *sõltumatute olekuparameetrite* poolt. Ülejäänud olekuparameetrid on siis nende kaudu avaldatavad. Selliste seoste abil on võimalik ühtedelt sõltumatutelt olekuparameetritelt üle minna teistele.

**Olekuvõrrandid.**
Termodünaamilises tasakaalus sõltuvad kõik sisemised olekuparameetrid süsteemi välistest olekuparameetritest ja temperatuurist. Selliseid seoseid nimetatakse üldiselt *olekuvõrranditeks*.

**Olekufunktsioonid.**
Need on suurused, mis *sõltuvad üheselt termodünaamilise süsteemi olekust, st ei sõltu protsessist, mille tulemusena see olek on realiseerunud.* Olekufunktsioonid sõltuvad termodünaamilises tasakaalus ainult sõltumatutest olekuparameetritest.

## Olekute liigid

**Tasakaaluolek (termodünaamiline tasakaal).** 
Termodünaamilise süsteemi olek, kus olekuparameetrid ei sõltu ajast ja intensiivsed olekuparameetrid on ruumiliselt homogeensed.

**Mittetasakaaluolek.**
Vähemalt üks olekuparameeter muutub ajas ja intensiivsed olekuparameetrid võivad olla ruumiliselt mittehomogeensed (näiteks nullist erinev temperatuuri gradient, rõhu gradient jne).


## Protsesside liigid

**Termodünaamiline protsess.**
Termodünaamilise süsteemi evolutsioon ajas. Termodünaamilise protsessi käigus vähemalt üks olekuparameeter muutub.

**Pööratav protsess ehk tasakaaluline protsess.**
Termodünaamiline protsess, mis võib kulgeda ka vastupidises suunas ilma mingi täiendava muutuseta süsteemis  ja/või selle ümbruses. Tegemist on piisavalt aeglase protsessiga, mida võib ligikaudu tõlgendada üksteisele järgnevate tasakaaluolekute reana.

**Pöördumatu protsess.**
Termodünaamiline protsess, mis ei ole pööratav. Kui isoleeritud süsteemis on tekitatud mittetasakaaluolek, siis kulgeb seal pöördumatu protsess kuni süsteem saavutab termodünaamilise tasakaalu. Niisugust protsessi nimetatakse ka *relaksatsiooniprotsessiks*.

**Adiabaatiline protsess (isoentroopne protsess).**
Tasakaaluline protsess, mille jooksul soojusülekannet ei toimu.

**Isotermiline protsess.**
Tasakaaluline protsess, mille jooksul süsteemi temperatuur ei muutu.

**Isobaariline protsess.**
Tasakaaluline protsess, mille jooksul süsteemi rõhk ei muutu.

**Isohooriline protsess.**
Tasakaaluline protsess, mille jooksul süsteemi ruumala ei muutu.
