# Kriitilised astmenäitajad

Füüsikaliste suuruste spetsiifilist käitumist faasisiirde punkti lähedal nimetatakse *kriitilisteks nähtusteks*.

Selgub, et faasisiirdega süsteemi iseloomustavad karakteristikud nagu soojusmahtuvus, vastuvõtlikkus (elektriline/magneetiline ferroelektrikutes/ferromagnetikutes), korrelatsioonipikkus jm käituvad singulaarselt, kui $T\to T_c\pm$. Faasisiirde punkti lähedal muutuvad need karakteristikud dimensioonita temperatuuri $\tau=(T-T_c)/T_c$ astmefunktsioonidena, kusjuures korrastamata ja korrastatud faasi poole peal võivad astmenäitajad olla erinevad. Tabelis toodud *kriitiliste astmenäitajate* tähistused $\alpha,\alpha',\gamma,\gamma',\nu,\nu'$ on universaalsed soojusmahtuvuse, vastuvõtlikkuse ja korrelatsioonipikkuse jaoks vastavalt.

```{image} ../imgs/exponents.png
:width: 600px
:align: center
```

Kriitiliste astmenäitajate väärtused sõltuvad konkreetsest mudelist. Keskmise välja lähenduses (Landau teoorias) kehtib
```{math}
\alpha=\alpha'=0,\quad \gamma=\gamma'=1,\quad \nu=\nu'=1/2. 
```
Tasakaalulisele korrastusparameetrile $\bar{\eta}$ vastab kriitiline astmenäitaja $\beta$ ning Landau teoorias
```{math}
\bar{\eta}\sim|\tau|^\beta,\quad \beta=1/2. 
```
